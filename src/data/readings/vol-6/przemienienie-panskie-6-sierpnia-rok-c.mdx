---
season: 'holiday'
title: 'Przemienienie Pańskie | 6 sierpnia | Rok C'
page: '96'
---

# Przemienienie Pańskie | 6 sierpnia | Rok C

<Passage
  sigla="Dn 7, 9-10. 13-14"
  headline="PIERWSZE CZYTANIE"
  title="Wieczne panowanie Syna Człowieczego"
  intro="Czytanie z Księgi proroka Daniela"
  outro="Kto ma ucho, niech usłyszy, co Duch mówi Kościołowi."
>
  <p>Patrzyłem, jak postawiono trony i usiadł Przedwieczny. Jego szaty były białe jak śnieg, włosy na Jego głowie jak czysta wełna. Jego tron był z ognistych płomieni, a koła u tronu - to ogień płonący. Ognista rzeka wypływała i wydobywała się sprzed Niego. Tysiąc tysięcy służyło Mu i nieprzeliczone rzesze stały przed Nim. Zasiadł sąd i otwarto księgi.</p>
  <p>Patrzyłem i widziałem w widzeniu nocnym: Oto z obłokami nieba przybywa jakby Syn Człowieczy, przychodzi do Przedwiecznego i prowadzą Go przed Niego. I dano Mu panowanie, chwałę i królowanie: będą Mu służyły wszystkie ludy, narody i języki. Jego panowanie będzie wiecznym panowaniem, które nie przeminie, a Jego królowanie - królowaniem, które nie ulegnie zagładzie.</p>
</Passage>

<ResponsorialPsalm
  sigla="Ps 97 (96), 1-2. 5-6. 9 (R.: por. 1a i 9a)"
  headline="PSALM RESPONSORYJNY"
  responsorials={[' Pan wywyższony króluje nad ziemią.']}
>
  <p>Pan króluje, wesel się, ziemio, *<br/>radujcie się, liczne wyspy!<br/>Obłok i ciemność wokół Niego, *<br/>prawo i sprawiedliwość podstawą Jego tronu.</p>
  <p>Góry jak wosk topnieją przed obliczem Pana, *<br/>przed obliczem władcy całej ziemi.<br/>Jego sprawiedliwość rozgłaszają niebiosa, *<br/>a wszystkie ludy widzą Jego chwałę.</p>
  <p>Ponad całą ziemię *<br/>Tyś bowiem wywyższony<br/>i nieskończenie wyższy *<br/>ponad wszystkich bogów.</p>
</ResponsorialPsalm>
<Passage
  sigla="2 P 1, 16-19"
  headline="DRUGIE CZYTANIE"
  title="Naoczni świadkowie wielkości Jezusa"
  intro="Czytanie z Drugiego listu świętego Piotra Apostoła"
  outro="Kto ma ucho, niech usłyszy, co Duch mówi Kościołowi."
>
  <p>Najmilsi:</p>
  <p>Przecież nie dlatego, że może poszliśmy za jakimiś wydumanymi mitami, udostępniliśmy wam poznanie mocy i przyjścia Pana naszego, Jezusa Chrystusa, lecz dlatego, że my byliśmy naocznymi świadkami Jego majestatu.</p>
  <p>On otrzymał od Ojca cześć i chwałę, kiedy spod wspaniałej chwały doszedł Go taki głos: „To jest mój Syn umiłowany. W Nim złożyłem swoje postanowienia”. My też usłyszeliśmy ten głos dochodzący z nieba, bo byliśmy z Nim na owej świętej górze.</p>
  <p>Dlatego za tym pewniejszą mamy prorocką naukę i wy dobrze robicie, że trzymacie się jej jak lampy świecącej w ciemnym miejscu, nim dzień nie zaświta i jutrzenka nie wzejdzie w waszych sercach.</p>
</Passage>
<Passage
  sigla="Mt 17, 5c"
  headline="AKLAMACJA"
  acclamation="Alleluja, alleluja, alleluja."
>
  {`To jest mój Syn umiłowany,
w którym mam upodobanie,
Jego słuchajcie.`}
</Passage>
<Passage
  sigla="Łk 9, 28b-36"
  headline="EWANGELIA"
  title="Przemienienie Pańskie"
  intro=" Słowa Ewangelii według świętego Łukasza"
  outro="Oto słowo Pańskie."
>
  <p>Mniej więcej osiem dni po tych słowach wziął Piotra, Jana i Jakuba i wszedł na górę, aby się pomodlić. Kiedy się modlił, inny się stał wygląd Jego twarzy, a Jego szata lśniąco biała. Dwaj mężowie rozmawiali z Nim. Byli to Mojżesz i Eliasz. Ukazali się oni w chwale i mówili o Jego odejściu, którego miał dokonać w Jeruzalem. A Piotr i ci z nim byli snem zmorzeni. Kiedy się ocknęli, zobaczyli tę Jego chwałę, a także owych dwóch mężów, stojących przy Nim.</p>
  <p>Gdy tamci zaczęli się oddalać od Niego, Piotr rzekł do Jezusa: „Mistrzu, dobrze, że my tu jesteśmy i że możemy tu postawić trzy namioty: dla Ciebie jeden, dla Mojżesza jeden i dla Eliasza jeden”, bo on nie wiedział nawet, co mówi. Kiedy on to mówił, pojawił się obłok i zasłonił ich. Strach ich przeniknął, gdy tamci weszli w ten obłok.</p>
  <p>Potem z obłoku rozległ się głos: „To jest mój Syn, Wybrany. Słuchajcie Go”. A kiedy przebrzmiał ten głos, zauważyli, że Jezus jest sam.</p>
  <p>Utrzymali to w tajemnicy, w tamtych dniach nikomu nie opowiedzieli o tym, co zobaczyli.</p>
</Passage>
