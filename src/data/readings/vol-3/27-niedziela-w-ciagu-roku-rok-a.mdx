---
season: 'ordinary'
title: '27. Niedziela W Ciągu Roku | Rok A'
page: '90'
---

# 27. Niedziela W Ciągu Roku | Rok A

<Passage
  sigla="Iz 5, 1-7"
  headline="PIERWSZE CZYTANIE"
  title="Pieśń o winnicy"
  intro="Czytanie z Księgi proroka Izajasza"
  outro="Kto ma ucho, niech usłyszy, co Duch mówi Kościołowi."
>
  <p>Chciałbym mojemu umiłowanemu zaśpiewać pieśń mego ukochanego o jego winnicy. Mój umiłowany miał winnicę na żyznym zboczu pagórka.</p>
  <p>Okopał ją, oczyścił z kamieni, zasadził winorośl szlachetną. Pośrodku zbudował strażniczą wieżę i nawet w niej tłocznię sporządził. I oczekiwał, że wyda mu dobre winogrona, lecz ona zrodziła cierpkie jagody.</p>
  <p>„Teraz więc, mieszkańcy Jeruzalem i wszyscy Judejczycy, rozsądźcie między Mną a moją winnicą! Co jeszcze mógłbym uczynić dla mojej winnicy, czego nie uczyniłem? Dlaczego, gdy czekałem, by wydała dobre winogrona, ona zrodziła cierpkie jagody?</p>
  <p>Oto wam teraz oznajmię, co zamierzam uczynić mojej winnicy: usunę jej ogrodzenie, aby stała się pastwą ognia; mur jej rozwalę, aby ją stratowano. Uczynię z niej pustkowie! Nie będzie przycinana ani okopywana, zarosną ją ciernie i osty. Chmurom nakażę, aby nie zraszały jej deszczem!”.</p>
  <p>Otóż winnicą PANA Zastępów jest dom Izraela, a mieszkańcy Judy szczepem, o który troszczy się z miłością. Oczekiwał On od nich prawości, a oto bezprawie, sprawiedliwości, a oto krzyk grozy.</p>
</Passage>

<ResponsorialPsalm
  sigla="Ps 80 (79), 9 i 12. 13-14. 15-16. 19-20 (R.: Iż 5, 7a)"
  headline="PSALM RESPONSORYJNY"
  responsorials={[' Winnicą Pana jest dom Izraela.']}
>
  <p>Przeniosłeś z Egiptu winorośl *<br/>i zasadziłeś ją wygnawszy pogan.<br/>Rozpostarła swe pędy aż do Morza, *<br/>aż do Rzeki swe latorośle.</p>
  <p>Dlaczego zburzyłeś jej ogrodzenie *<br/>i każdy przechodzień zrywa jej grona?<br/>Niszczy ją dzik leśny *<br/>i obgryzają polne zwierzęta.</p>
  <p>Powróć, Boże Zastępów, *<br/>wejrzyj z nieba, spójrz i nawiedź tę winorośl.<br/>I chroń to, co zasadziła Twoja prawica, *<br/>latorośl, którą umocniłeś dla siebie.</p>
  <p>Już więcej nie odwrócimy się od Ciebie, *<br/>daj nam nowe życie, a będziemy Cię chwalili.<br/>Odnów nas, Panie, Boże Zastępów, †<br/>i rozjaśnij nad nami swoje oblicze, *<br/>a będziemy zbawieni.</p>
</ResponsorialPsalm>
<Passage
  sigla="Flp 4, 6-9"
  headline="DRUGIE CZYTANIE"
  title="Czyńcie to, czego się nauczyliście, a Bóg pokoju będzie z wami"
  intro="Czytanie z Listu świętego Pawła Apostoła do Filipian"
  outro="Kto ma ucho, niech usłyszy, co Duch mówi Kościołowi."
>
  <p>Siostry i bracia:</p>
  <p>O nic się nie martwcie, lecz w każdej modlitwie i prośbie niech wasze potrzeby będą z wdzięcznością przedstawiane Bogu. A pokój Boży, ogarniający każdą myśl, będzie strzegł waszych serc i waszych dążeń w Chrystusie Jezusie.</p>
  <p>I wreszcie, bracia, cokolwiek prawdziwe, cokolwiek dostojne, cokolwiek sprawiedliwe, cokolwiek święte, cokolwiek życzliwe, cokolwiek chwalebne, czy to jakaś cnota lub czyn jakiś godny pochwały, to miejcie w myślach.</p>
  <p>Czego się nauczyliście, co przyjęliście, co usłyszeliście i zobaczyliście u mnie, to czyńcie, a Bóg pokoju będzie z wami.</p>
</Passage>
<Passage
  sigla="J 15, 16"
  headline="AKLAMACJA"
  acclamation="Aklamacja: Alleluja, alleluja, alleluja."
>
  {`Nie wyście Mnie wybrali, ale Ja was wybrałem,
abyście szli i owoc przynosili.`}
</Passage>
<Passage
  sigla="Mt 21, 33-43"
  headline="EWANGELIA"
  title="Przypowieść o dzierżawcach"
  intro="Słowa Ewangelii według świętego Mateusza"
  outro="Oto słowo Pańskie"
>
  <p>„Posłuchajcie innej przypowieści: Był pewien gospodarz, który założył winnicę, i otoczył ją murem, i wydrążył w niej tłocznię, i zbudował wieżę. Potem wydzierżawił ją rolnikom i wyjechał. A gdy przyszedł czas zbiorów, wysłał swoje sługi do tych rolników, aby wzięli jego zbiory. Rolnicy natomiast zatrzymali jego sługi i jednego pobili, drugiego zabili, a innego obrzucili kamieniami. Wysłał drugi raz inne sługi w większej niż ci pierwsi liczbie. Lecz z nimi tak samo postąpili.</p>
  <p>W końcu posłał do nich swojego syna, bo mówił sobie: „Mojego syna uszanują”.</p>
  <p>Jednak rolnicy, gdy zobaczyli syna, powiedzieli sobie: „To jest dziedzic. Chodźcie, zabijmy go i obejmijmy jego majątek”. Porwali go więc, wyrzucili poza winnicę i zamordowali. Gdy zatem wróci właściciel tej winnicy, co zrobi z owymi rolnikami?”</p>
  <p>Odpowiedzieli Mu: „Ich samych skaże jako złych na nieszczęsną zgubę, a winnicę wydzierżawi innym robotnikom, którzy będą mu oddawać zbiory we właściwej im porze”.</p>
  <p>Jezus powiedział im: „Czy nigdy nie czytaliście w Piśmie: „Ten właśnie kamień, którym budujący wzgardzili, stał się głowicą węgła? Od Pana on pochodzi i w naszych oczach jest godny podziwu”.</p>
  <p>Dlatego oświadczam wam, że wam zostanie zabrane królestwo Boże, a dane będzie temu ludowi, który wydawać będzie jego owoce”.</p>
</Passage>
